---
title: "Komunisti z kola ven"
description: ""
theme: "uvod"
---

# Komunisti z kola ven

Přesně před 100 lety byla založena Komunistická strana Československa. Zločinecká organizace, která má na svědomí tisíce umučených v lágrech a další stovky popravených nebo zabitých při přechodu hranic. Komunistický řežim v Československu věznil přes 205 000 lidí jen proto, že měli jiný názor a nebáli se ho vyslovit. A dalším milionům lidí ovlivnil život odebráním svobody, základních lidských práv.

Česko se se svojí minulostí bohužel naplno nevyrovnalo ani více než 30 let po sametové revoluci. Premiérem je bývalý člen KSČ a soudem usvědčený agent StB, tehdejší tajné policie páchající ta největší zvěrstva, Andrej Babiš (neboli agent Bureš). A aby toho nebylo málo, v českém parlamentu dodnes sedí komunistická strana (KSČM). Nejen že se současná komunistická strana od minulosti nikdy nedistancovala - ona se k historickému odkazu KSČ dokonce hrdě hlásí. A jejím předsedou je taktéž další bývalý agent StB, Vojtěch Filip (neboli agent Falmer).

Komunistická strana má dnes poprvé od revoluce největší vliv na vládu ČR. Svou tolerancí drží při životě vládu Andreje Babiše, který u demokratických stran důvěru nezískal. Komunisté prostě chtějí být u moci. A k té jim premiér svou otevřenou náručí umožnil přístup. Komunisté však výměnou za toleranci začali stupňovat svoje požadavky. Dosadili své lidi na klíčová místa a vyhrožovali vypovězením podpory vládě pokaždé, když Andrej Babiš nechtěl jejich požadavkům vyhovět.

Popřejeme hlavně to, aby tohle výročí bylo poslední, které kdy oslaví v Poslanecké sněmovně. Pokud se ale do Sněmovny na podzim opět dostanou, věříme v to, že už si po volbách ani neškrtnou. A to i díky naší Výzvě demokratickým stranám, ve které demokratické bloky vyzýváme k tomu, aby po volbách odmítly jakoukoliv spolupráci s komunisty, hnutím ANO a extremisty. Komunisté v naší zemi už nesmějí mít žádný politický vliv, jinak se z minulého století nikdy nepřeneseme.
